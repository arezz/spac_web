<h2>HISTORIE SPAC</h2>

<p>
  Historie Slezského poháru amatérských cyklistů (SPAC) se začíná psát v roce <strong>1998</strong> prvním 
  ročníkem, kdy za přispění hlavních iniciátorů a současně organizátorů několika závodů 
  <em>Miroslava Gerycha</em> a <em>Miloše Velkoborského</em> z klubu Amatérská cyklistika Poruba se na Ostravsku  
  sdružilo několik pořadatelů amatérských závodů v silniční cyklistice. Po vzoru už fungujících 
  lig zavedli celoroční soutěž s bodováním jednotlivých závodů a průběžným hodnocením pořadí. Od 
  roku <strong>2000</strong> byly zavedeny licence a SPAC se stal pod vedením prvního ředitele soutěže 
  <em>Tomáše Poláčka</em> členem Sdružení amatérských cyklistů ČR (S.A.C. ČR). Tím se všem zájemcům nabídla možnost startu na Mistrovství republiky amatérských cyklistů České republiky v časovce jednotlivců a silničním závodě.
</p>

<p>
  Během trvání soutěže se skladba závodů dost měnila, jedním z prvních závodů s delší tradicí byly dnes už bohužel zrušené závody Ostrava – Kružberk – Ostrava, Lašská časovka a Jilešovické okruhy. V současné době mezi už tradiční závody SPAC, které se stále jezdí, můžeme zařadit hned 5 akcí, a to : zahajovací závod Tour de Čupek s pověstným dojezdem na kopci Čupek, závod do vrchu Tour de Javorový, Mokrolazeckou 60 s neméně pověstným úvodním hrabyňským kopcem, Velkopolomské okruhy a také Velkou cenu Lašska, která se jezdí trochu netradičně na dvou okruzích s bodovací sprintérskou a vrchařskou prémií.
</p>

<p>
  V roce <strong>2003</strong> byl Slezský pohár poprvé pořadatelem amatérského mistrovství – časovka jednotlivců se jela na zcela uzavřené cestě mezi Ostravou a Havířovem a silniční závod se konal na trase Velkopolomských okruhů prodloužených o jilešovické serpentiny. 
</p>

<p>
  Od prvních ročníků měla soutěž kvalitní úroveň, po zavedení licencí a úbytku závodů ale postupně klesal počet pravidelných účastníků. Po slabších letech od roku 2006 opět není podmínkou ke startu na závodech SPAC vlastnit licenci a soutěž je otevřena pro širokou sportovní veřejnost. Zazávodit si tak může úplně každý a i po odjetí jednoho závodu je jeho účastník započítán do průběžného pořadí.
</p>

<p>
  Ve vedení poháru se mezitím vyměnili 
  <em>Bohumil Mecner</em> s <em>Rostislavem Šafratou</em> a v roce <strong>2007</strong> - jubilejním 10. 
  ročníku - se stal čtvrtým ředitelem soutěže <em>Zbyněk Raška</em>. Po návrhu Karla Kempného byla navázána 
  spolupráce s Moravskoslezským svazem cyklistiky a majitelé licencí SPAC tedy mohou startovat i na závodech 
  spadajících pod Moravskoslezský krajský svaz. Od tohoto roku také vítězný tým v soutěži družstev, poprvé 
  zavedené v roce <strong>2001</strong>, získává putovní pohár.
</p>

<p>
  V roce <strong>2008</strong> bylo v každé kategorii vyhlášeno šest nejlepších závodníků a navíc byly vyhlášeny doplňkové soutěže o nejlepšího časovkáře a vrchaře.
</p>

<p>
  SPAC nemá vysloveně dominantního závodníka, z nejúspěšnějších cyklistů můžeme ale jmenovat Miroslava Bartoše, Petra Homolu, Milana Masného, Pavla Daněčka a z těch mladších Pavla Kokeše, Tomáše Celtu a Alenu Petříčkovou – ti všichni dokázali celkově zvítězit ve svých kategoriích více než jednou.
</p>