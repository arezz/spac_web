<h2>Pravidla Slezského poháru</h2>

<ol>
  <li>
    <p>
<strong>Povinnosti pořadatelů závodů </strong>
             </p>

    <p>
  Pořadatelé závodů zařazených do Slezského poháru amatérských cyklistů (dále jen SPAC) jsou povinni ve všech tiskovinách, propagačních materiálech a propozicích vždy uvádět plný název soutěže <strong>„Slezský pohár amatérských cyklistů 2012“</strong>.
 </p>

    <p>
  Pořadatelé musí v závodě SPAC na vlastní náklady zajistit :
     </p>

    
<ul>
      <li>dostatečné a odpovídající zdravotní zajištění</li>
<li>dostatečně zajistit start a cíl, křižovatky, nebezpečná a další místa dle potřeby a průběhu závodu </li>
<li>pro každou startující vlnu doprovodný vůz s výstražným zařízením, který pojede před pelotonem a bude upozorňovat ostatní účastníky silničního provozu </li>
</ul>    

    <p>
   Pořadatelé jsou povinni dodržovat pravidla SPAC a také dbát na to, aby tyto pravidla dodržovali všichni účastníci závodu. Jde především o dodržování pravidel silničního provozu  (zejména jízda max. v pravém jízdním pruhu), kontrolu používání ochranných plných přileb při všech závodech a vybavení kol (zákaz jízdy mimo časovky se zařízením zmírňujícím odpor vzduchu – různé typy nástavců).
 </p>

    <p>
   Pořadatelé silničních závodů, u nichž se předpokládá dojezd skupiny závodníků, musí v cíli zřídit dojezdový koridor (v bezpečné vzdálenosti od cílové pásky), ve kterém budou jezdci sepsáni podle průjezdu cílem.
 </p>

    <p>
   Pořadatelé časovek jsou povinni na trase zajistit kontroly, které budou dohlížet na dodržování pravidel SPAC.
 </p>

    <p>
   Pořadatelé musí řediteli SPAC dodat rozpis závodu nejpozději 14 dnů před svým závodem. Vydané rozpisy závodu nemůže pořadatel s výjimkou vyšší moci měnit. O takové změně musí být podána informace v dostatečné době před konáním závodu, ne až těsně před závodem. Zasáhne-li vyšší moc v průběhu závodu, řeší případ pořadatel a neprodleně informuje všemi dostupnými prostředky závodníky a všechny účastníky závodu. 
  </p>

 <p>
Pořadatelé musí odeslat rozpis závodu řediteli SPAC včetně žádosti o povolení výjimky k ČSC o „Povolení startu závodníků s licencí ČSC“.
  </p>
    <p>Pořadatelé jsou povinni odvést částku 10,- Kč  ze startovného za každého závodníka od 15 let podepsaného na startovní listině na účet SPAC (1667191399/0800, VS = datum závodu) do 30 dnů od konání závodu. Z těchto příspěvků bude uhrazen podíl na společném pojištění, které má sjednáno Sdružení amatérských cyklistů ČR  (S.A.C. ČR) u pojišťovny Kooperativa.
     </p>
     
     <p>
     Za každý nesplněný výše uvedený odstavec může být pořadatel sankcionován částkou 1000,- Kč
      </p>

</li>
<li>
 <p>
<strong>Povinnosti závodníků</strong> 
 </p>

<ul>
<li>ochranná plná přilba je povinná na všech závodech. </li>
<li>závodit podle pravidel SPAC a vydaných propozic jednotlivých závodů</li>
<li>dodržovat pravidla silničního provozu - závody probíhají za plného silničního provozu </li>
<li>na křižovatkách a v nepřehledných místech dbát zvýšené opatrnosti a pokynů pořadatelů </li>
<li>nepřejíždět do protisměru nebo za středovou dělící čáru</li>         
<li>při časovkách dodržovat minimální vzdálenost 25 m a 2 m boční odstup. Je zakázána tzv. jízda v háku</li>
<li>v průběhu závodu si závodníci nesmějí vzájemně překážet, nesmějí náhle a úmyslně zastavit nebo si křížit dráhu. V případě nevyhnutelného zpomalení jízdy musí na toto manévrování upozornit vhodným způsobem ostatní spolujezdce.</li>
<li>závodníci se nesmějí vzájemně tlačit nebo odstrkovat a zásadně nesmějí vozidla používat jako vodičů</li>
<li>závodník, který vjede do jiného závodníka, křižuje mu dráhu, či mu jakýmkoliv způsobem překáží, nebo ho ohrožuje, bude potrestán diskvalifikací</li>
<li>při silničním závodě je zakázáno mít na kole časovkářská řídítka nebo nástavce. Závodník s takto vybaveným kolem nebude puštěn na start a bude diskvalifikován.</li> 
<li>na závodech, u nichž pořadatel zřídí dojezdový koridor, je závodník povinen po projetí cílem v koridoru zastavit a nechat se zapsat rozhodčími v pořadí, v jakém projel cílem. Nerespektování koridoru, předjíždění v něm apod. může být důvodem k diskvalifikaci.</li> 
<li>startovní číslo si závodník upevní na dres podle pokynů pořadatele</li>
<li>závodník, který nepokračuje v závodě, musí okamžitě odepnout startovní číslo a nesmí v rychlé jízdě pokračovat ve směru jízdy k cíli závodu</li>
<li>každý závodník se musí dostavit na start závodu včas podle propozic závodu </li>
</ul>
 
 <p>
  Účastníci závodu startují na vlastní nebezpečí. Pořadatel neručí za škody závodníkům vzniklé nebo jimi způsobené.
   </p>

   <p>
   Každý závodník, který bude pořadatelem přistižen při porušení výše uvedených pravidel, bude z daného závodu diskvalifikován. Při opakované diskvalifikaci může být vedením SPAC rozhodnuto o jeho diskvalifikaci z celého ročníku SPAC.
    </p>
</li>
<li>
    <p>
<strong>Doporučené délky závodů pro jednotlivé kategorie  </strong>
 </p>
 <p>
<strong>A – 70 až 100 km, B (+ M ) – 60 až 90 km, C – 50 až 80 km, D, E+Ž – 40 až 70 km </strong>
 </p>

    <p>
  Délka závodů by neměla přesáhnout tyto doporučované km.
      </p>

</li>
<li>
    <p>
<strong>Trať závodu  </strong>
 </p>

    <p>
  Pořadatel by měl vybrat trať závodu tak, aby byla bezpečná a měla dobrý povrch a také s ohledem na silniční provoz po dobu závodu. Vyhnout se složitým křižovatkám a místům s velkým provozem a pokud se nelze vyhnout, tak zajistit zvýšený počet pořadatelů v takovýchto místech. Na nebezpečná místa nutno upozornit v rozpisu závodu a upozornit před startem závodu. Na křižovatkách a v ulicích měst  musí být trať závodu vyznačena šipkami a celá trať dostatečně zajištěna pořadatelskou službou.
 </p>

    <p>
  Dále je třeba upozornit v rozpise závodu na existenci železničních přejezdů.
 </p>

    <p>
  V rozpisu závodu musí být trať popsána srozumitelně, aby nedocházelo k omylům.
        </p>
</li>
<li>
    <p>
<strong>Start a cíl </strong>
 </p>

    <p>
Místo startu a cíle určí pořadatel na přehledném místě (nikoliv ve sjezdu nebo cíl pod kopcem). Start a cíl závodu se vyznačí před startem závodu barvou nebo páskou dobře viditelnou napříč celé vozovky. 
 </p>

    <p>
   Cíl by neměl být v nebezpečné zatáčce apod., za cílem by měl být dostatečný prostor i pro případ dojezdu větší skupiny pro bezpečné zastavení. 
        </p>

    <p>V závodech, kde nelze vyloučit dojezd velké skupiny, zřídí pořadatel dojezdový koridor, ve kterém budou jezdci sepsáni podle průjezdu cílem. Průjezd koridorem je povinný  pro všechny startující. Závodníci jsou zde povinni se řadit tak jak projeli cílem, nahlásí své startovní číslo rozhodčím poté opustí koridor. Předjíždění v koridoru nebo neprojetí může být důvodem neuvedení ve výsledkové listině. Rozhodčí musí určit v cíli závodu co největší počet závodníků v přesném pořadí tak, jak projeli cílovou páskou. Pokud rozhodčí přes veškerou snahu nebudou schopni určit pořadí, sepíší členy skupiny a každý její účastník obdrží aritmetický průměr bodů zaokrouhlený na celé číslo nahoru.
        </p>

    <p>V závodě, ve kterém bude zřízen dojezdový koridor jsou výsledky v něm sepsané určující a není proti nim možný protest.
        </p>
</li>
<li>
    <p>
<strong>Start kategorií  </strong>
 </p>

    <p>
    Oddělený start jednotlivých kategorií je doporučený, sloučení jednotlivých, popřípadě všech kategorií je možné – rozhodnutí se ponechává na pořadateli (záleží na počtu startujících, typu závodu apod.). Obě věkové kategorie žen budou startovat vždy společně. Pokud je znám způsob startu dostatečně předem, bude oznámen už v rozpise závodu. 
        </p>
</li>
<li>
    <p>
<strong>Startovní listiny</strong>
 </p>

    <p>
  Předchystané startovní listiny se seznamy majitelů licencí SPAC jsou k dispozici na www.
 </p>

    <p>
Pořadatel, pokud projeví zájem, může prostřednictvím webových stránek SPAC přihlašovat na časovky.
        </p>

</li>
<li>
    <p>
<strong>Prezentace a startovné</strong>
 </p>

<p>
    Každý účastník je povinen před startem podepsat startovní (prezentační) listinu a zaplatit určené startovné. Prezenční listina ve své hlavičce obsahuje text:  
 </p>

    <p>
  „Svým podpisem se zavazuji, že v průběhu závodu budu dodržovat pravidla provozu na pozemních komunikacích upravená <a href="http://www.zakonycr.cz/seznamy/361-2000-sb-zakon-o-provozu-na-pozemnich-komunikacich-a-o-zmenach-nekterych-zakonu.html"> zákonem č. 361/2000 Sb.</a>, o provozu na pozemních komunikacích, ve znění pozdějších předpisů, a prováděcími předpisy k zákonu. Závodu se zúčastním v řádné cyklistické přilbě. Jsem si vědom, že se závod jede za plného provozu a že jsem povinen dodržovat pokyny policistů a dalších osob, které během závodu řídí provoz na pozemních komunikacích. Závodu se účastním na vlastní odpovědnost a nebezpečí. Jsem si vědom, že pořadatel a organizátor závodu neručí za škody na majetku a poškození zdraví závodníkům vzniklé, ani jimi způsobené.“  
 </p>

  <p>
  Nepodepsaný účastník nebude uveden ve výsledkové listině.
 </p>

    <p>
  Doporučená výše startovného pro závodníky s licencí SPAC je 100,- Kč (po předložení licence při prezentaci), pro závodníky bez licence bude cena startovného o 1/3 vyšší. Výjimkou je kategorie M, kde všichni mají startovné stejné jako ostatní závodníci s licencí SPAC.
        </p>

<p>
Startovní číslo je závodníkům s licencí SPAC přiděleno pořadatelem na prvním závodě a je platné na všechny závody SPAC. Vyžaduje-li to typ závodu, může pořadatel přidělit čísla svá.
     </p>
</li>
<li>
    <p>
<strong>Pojištění</strong>
 </p>

    <p>
  Všichni účastníci závodu jsou při závodech SPAC pojištěni proti škodě,  kterou způsobí třetí osobě. Toto pojištění se nevztahuje na škody vzájemně způsobené závodníky mezi sebou. Pojišťovací poplatek je odváděn pořadatelem ze startovného.
        </p>
</li>
<li>
 <p>
<strong>Vyhlášení výsledků, ceny  </strong>
 </p>

    <p>
  V každém závodě SPAC budou vyhlášeni první 3 z kategorie A, B, C, D, E, Ž(A), Ž(B) a M. Pro všechny vyhlášené je stanovena finanční nebo věcná odměna. Obě věkové kategorie žen musí být vyhlášeny samostatně od účasti aspoň celkem 3 účastnic na startu, do průběžného pořadí budou počítány zvlášť vždy.
  </p>

    <p>
  Případné další ceny pro ostatní kategorie jsou v kompetenci ředitele závodu, doporučena je tombola pro všechny účastníky závodu.
   </p>

</li>
<li>
    <p>
<strong>Výsledkové listiny</strong>
 </p>

<p> 
Ředitel závodu je povinen do 2 dnů po závodech odeslat výsledkovou listinu (k dispozici ke stažení na www.spac-os.cz) k dalšímu zpracování průběžného pořadí řediteli SPAC (Tomáš Celta <a href="mailto:tcraam@post.cz">tcraam@post.cz</a>) a správci výsledků (Vojtěch Gruchala <a href="mailto:v.gruchala@gmail.com">v.gruchala@gmail.com</a>). Výsledková listina musí obsahovat délku závodu, počty kol, časy, kompletní výsledky všech kategorií, dále počty všech startujících jednotlivých kategorií, kteří závod dokončili a také jména těch, kteří vzdali nebo byli vyloučeni. 
        </p>
</li>
<li>
    <p>
<strong>Mistrovství SPAC </strong>
 </p>

    <p>
Obou mistrovských závodů (časovka a silnice) se mohou zúčastnit všichni zájemci, mistrem se ale může stát jen závodník s licencí SPAC. Zároveň podmínkou získání mistrovského titulu je vlastnit licenci SPAC už na začátku sezóny před prvním závodem SPAC a před mistrovstvím mít odjeté min. 2 závody SPAC v tomto ročníku.
 </p>
  
</li>
<li>
    <p>
<strong>Protesty </strong>
 </p>

    <p>
  Protesty a stížnosti proti průběhu a výsledkům závodu řeší ředitel (hlavní rozhodčí) daného závodu. Protest se vždy podává písemnou formou se zálohou ve výši 100,- Kč nejpozději do konce vyhlášení. Proti rozhodnutí je možné se do 5 dnů písemně odvolat řediteli SPAC s vkladem 300 Kč. Vedení SPAC má poté pravomoc změnit rozhodnutí ředitele (hlavního rozhodčího) daného závodu.
 </p>

    <p>
   Protesty proti průběžným nebo konečným výsledkům soutěže SPAC lze podat do 30 dnů od zveřejnění a to s peněžním vkladem 100,- Kč u držitele licence SPAC a 300,- Kč u ostatních účastníků písemně na adresu ředitele SPAC.
 </p>

    <p>
   Peněžní vklad bude při oprávněnosti  protestu vrácen, v opačném případě propadne ve prospěch pořadatele závodu nebo SPAC.
     </p>
</li>
<li>

    <p>
<strong>Ostatní   </strong>
 </p>

    <p>
Pořadatel i účastníci by měli zabránit neúčastníkům závodu zapojování se do skupin či doprovázet závodníky na časovkách.
 </p>

    <p>
   V pravomoci pořadatele je závodníka nepřipustit na start, diskvalifikovat či vyloučit ze závodu při porušení pravidel SPAC, silničního provozu či pravidel fair play.
 </p>

    <p>
   V případě závažného porušení pravidel SPAC nebo jejich opakovaného porušování má vedení SPAC pravomoc závodníka diskvalifikovat z celého ročníku SPAC.
 </p>

    <p>
   Vedení SPAC jako nejvyšší orgán si vyhrazuje právo vyšší moci jak k průběhu celého SPAC, tak v případě odůvodněnosti k jednotlivým závodům a událostem souvisejícím se SPAC.
     </p>
 </li>
<li>
    <p>
<strong>Platnost</strong>  </p>

<p>
Tato pravidla platí v závodech pořádaných v seriálu SPAC a jsou závazná pro pořadatele i účastníky závodů.
 </p>

</li>
</ol>


Březen 2012