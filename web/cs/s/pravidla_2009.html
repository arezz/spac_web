<h2>Pravidla Slezského poháru</h2>

<ol>
  <li>
    <p>
      <strong>Povinnosti pořadatelů</strong>
    </p>

    <p>
      Pořadatelé závodů zařazených do Slezského poháru amatérských cyklistů (dále jen SPAC) jsou povinni ve všech tiskovinách a propagačních materiálech vždy uvádět plný název soutěže  „Slezský pohár amatérských cyklistů 2009“.
    </p>

    <p>
      Pořadatelé musí v závodě SPAC na vlastní náklady zajistit:
    </p>

    <ul>
      <li>dostatečné a odpovídající zdravotní zajištění</li>
      <li>dostatečně zajistit start a cíl, křižovatky a nebezpečná místa a další místa dle potřeby a průběhu závodu</li>
      <li>pro každou kategorii doprovodný vůz s výstražným zařízením, který pojede před touto kategorií a bude upozorňovat ostatní účastníky silničního provozu</li>
    </ul>

    <p>
      Pořadatelé závodů jsou povinni dodržovat pravidla SPAC a také dbát na to, aby tyto pravidla dodržovali všichni účastníci závodu. Jde především o dodržování pravidel silničního provozu, kontrolu používání ochranných přileb při všech závodech a vybavení kol (zákaz jízdy mimo časovky se zařízením zmírňujícím odpor vzduchu – různé typy nástavců).
    </p>

    <p>
      Pořadatelé musí řediteli SPAC dodat rozpis závodu do konce dubna 2009. Vydané rozpisy závodu nemůže pořadatel s výjimkou vyšší moci měnit. O takové změně musí být podána informace v dostatečné době před konáním závodu, ne až těsně před závodem. Zasáhne-li vyšší moc v průběhu závodu, řeší případ pořadatel a neprodleně informuje všemi dostupnými prostředky závodníky a všechny účastníky závodu.
    </p>
  </li>
  
  <li>
    <p>
      <strong>Doporučené délky závodů pro jednotlivé kategorie</strong>
    </p>

    <p>
      A – 70 až 100 km, B (+ M ) – 60 až 90 km, C – 50 až 80 km, D, E+Ž – 40 až 70 km
    </p>

    <p>
      Délka závodů by neměla přesáhnout tyto doporučované km.
    </p>
  </li>
  
  <li>
    <p>
      <strong>Trať závodu</strong>
    </p>

    <p>
      Pořadatel by měl vybrat trať závodu tak, aby byla bezpečná a měla dobrý povrch a také s ohledem na silniční provoz po dobu závodu. Vyhnout se složitým křižovatkám a místům s velkým provozem a pokud se nelze vyhnout, tak zajistit zvýšený počet pořadatelů v takovýchto místech. Na nebezpečná místa nutno upozornit v rozpisu závodu a upozornit před startem závodu. Na křižovatkách a v ulicích měst  musí být trať závodu vyznačena šipkami a celá trať dostatečně zajištěna pořadatelskou službou.
    </p>

    <p>
      Dále je třeba upozornit v rozpise závodu na existenci železničních přejezdů.
    </p>

    <p>
      V rozpisu závodu musí být trať popsána srozumitelně, aby nedocházelo k omylům.
    </p>
  </li>
  
  <li>
    <p>
      <strong>Start a cíl</strong>
    </p> 

    <p>
      Místo startu a cíle určí pořadatel na přehledném místě (nikoliv ve sjezdu nebo cíl pod kopcem). Start a cíl závodu se vyznačí před startem závodu barvou nebo páskou dobře viditelnou napříč celé vozovky.
    </p>

    <p>
      Cíl by neměl být v nebezpečné zatáčce apod., za cílem by měl být dostatečný prostor i pro případ dojezdu větší skupiny pro bezpečné zastavení.
    </p>

    <ul>
      <li>V závodech, kde nelze vyloučit dojezd velké skupiny, zřídí pořadatel dojezdový koridor, ve kterém budou jezdci sepsáni podle průjezdu cílem. Průjezd koridorem je povinný  pro všechny startující. Závodníci jsou zde povinni se řadit tak jak projeli cílem, nahlásí své startovní číslo rozhodčím poté opustí koridor. Předjíždění v koridoru nebo neprojetí může být důvodem neuvedení ve výsledkové listině. Rozhodčí musí určit v cíli závodu co největší počet závodníků v přesném pořadí tak, jak projeli cílovou páskou. Pokud rozhodčí přes veškerou snahu nebudou schopni určit pořadí, sepíší členy skupiny a každý její účastník obdrží aritmetický průměr bodů zaokrouhlený na celé číslo nahoru.</li>
      <li>V závodě, ve kterém bude zřízen dojezdový koridor budou výsledky v něm sepsané určující a není proti nim možný protest.</li>
    </ul>
  </li>
  
  <li>
    <p>
      <strong>Start kategorií</strong>
    </p>

    <p>
      Oddělený start jednotlivých kategorií je doporučený, sloučení jednotlivých, popřípadě všech kategorií je možné – rozhodnutí se ponechává na pořadateli (záleží na počtu startujících, typu závodu apod.). Pokud je znám způsob startu dostatečně předem (maratóny), bude oznámen už v rozpise závodu.
    </p>
  </li>
  
  <li>
    <p>
      <strong>Startovní listiny</strong>
    </p>

    <p>
      Předchystané startovní listiny se seznamy majitelů licencí SPAC a průběžně doplňovaných ostatních závodníků jsou k dispozici na www.
    </p>

    <p>
      Pořadatel, pokud projeví zájem může prostřednictvím www stránek Slezského poháru přihlašovat na časovky.
    </p>
  </li>
  
  <li>
    <p>
      <strong>Prezentace a startovné</strong>
    </p>

    <p>
      Každý účastník je povinen před startem podepsat startovní (prezentační) listinu a zaplatit určené startovné. Prezenční listina ve své hlavičce obsahuje text :
    </p>

    <p>
      „Podpisem každý stvrzuje, že v závodě startuje na vlastní nebezpečí a bere na vědomí, že závod se jede za plného silničního provozu a pořadatel neručí za škody závodníkům při závodě vzniklé ani jimi způsobené. Současně stvrzuje podpisem, že nebude požadovat v případě nehody či zranění nebo jiné škody na pořadateli náhrady či odškodnění“.
    </p>

    <p>
      Nepodepsaný účastník nebude uveden ve výsledkové listině.
    </p>

    <p>
      Startovní (prezenční) listina slouží jako doklad o účasti na závodě pro pojišťovnu v případě škody vzniklé třetím osobám (neúčastníkům závodu). Podepsané startovky odevzdá po skončení závodu nebo zašle do 5-ti dnů řediteli soutěže.
    </p>

    <p>
      Výše startovného pro ročník SPAC 2009 je stanovena pro silniční závody ve výši  100,- Kč, startovné maratónu si stanoví pořadatel (max. 250,- Kč).
    </p>

    <p>
      Částku 10,- Kč  ze startovného za každého závodníka podepsaného na startovní listině, odvede pořadatel na konto Slezského poháru. Z těchto příspěvků se budou hradit ceny pro závěrečné vyhlášení SPAC a další náklady na zajištění chodu soutěže.
    </p>

    <p>
      Startovní číslo je závodníkům přiděleno pořadatelem.
    </p>
  </li>
  
  <li>
    <p>
      <strong>Pojištění</strong>
    </p>

    <p>
      Všichni účastníci závodu jsou při závodech SPAC pojištěni proti škodě, kterou způsobí třetí osobě. Toto pojištění se nevztahuje na škody vzájemně způsobené závodníky mezi sebou. Pojišťovací poplatek je součástí členského příspěvku na jednotlivý rok (u držitelů licencí SP), u ostatních částky odváděné ze startovného za každého závodníka pořadatelem.
    </p>
  </li>
  
  <li>
    <p>
      <strong>Vyhlášení výsledků, ceny</strong>
    </p>

    <p>
      V každém závodě SPAC budou vyhlášeni první 3 z kategorie A, B, C, D, E, Ž a M. V případě náročné trati apod. nemusí pořadatel daného závodu kategorii juniorů (M) vypsat. Pro všechny vyhlášené je stanovena finanční nebo věcná odměna.
    </p>

    <p>
      Případné další ceny pro ostatní kategorie jsou v kompetenci ředitele závodu, doporučena je tombola pro všechny účastníky závodu.
    </p>
  </li>

  <li>
    <p>
      <strong>Výsledkové listiny</strong>
    </p>

    <p>
      Do 2-ti dnů po závodech odeslat výsledkovou listinu (e-mail, pošta) k dalšímu zpracování průběžného pořadí SPAC na adresu ředitele SPAC. Výsledková listina musí obsahovat kompletní výsledky všech kategorií, dále počty všech startujících jednotlivých kategorií, kteří závod dokončili a také jména těch, kteří vzdali nebo byli vyloučeni.
    </p>
  </li>

  <li>
    <p>
      <strong>Protesty</strong>
    </p>

    <p>
      Protesty a stížnosti proti průběhu a výsledkům závodu řeší ředitel daného závodu. Protest se vždy podává písemnou formou se zálohou ve výši 100,- Kč. V případě jeho neuznání propadá záloha pořadateli závodu.
    </p>

    <p>
      Protesty proti průběžným nebo konečným výsledkům soutěže SPAC lze podat do 30 dnů od zveřejnění a to s peněžním vkladem 100,- Kč u držitele licence SPAC a 300,- Kč u ostatních účastníků písemně na adresu ředitele SPAC. Peněžní vklad bude při oprávněnosti  protestu vrácen, v opačném případě propadne ve prospěch SPAC.
    </p>
  </li>

  <li>
    <p>
      <strong>Ostatní</strong>
    </p>

    <p>
      V pravomoci pořadatele je závodníka nepřipustit na start, diskvalifikovat či vyloučit ze závodu při porušení pravidel SPAC, silničního provozu či pravidel fair play.
    </p>

    <p>
      Pořadatel i účastníci by měli zabránit neúčastníkům závodu zapojování se do skupin či doprovázet závodníky na časovkách.
    </p>
  </li>

  <li>
    <p>
      <strong>Povinnosti závodníků</strong>
    </p> 

    <ul>
      <li>ochranná přilba je povinná na všech závodech.</li>
      <li>závodit podle pravidel SPAC 2009 a vydaných propozic jednotlivých závodů</li>
      <li>dodržovat pravidla silničního provozu dbát na to, že závody probíhají za plného silničního provozu</li>
      <li>na křižovatkách a v nepřehledných místech dbát zvýšené opatrnosti</li>
      <li>nepřejíždět do protisměru nebo za středovou dělící čáru. Dbát pokynů pořadatelů</li>
      <li>pokud je závodník dojet jinou kategorií je povinen se zařadit až na konec skupiny, kterou byl dojet.</li>
      <li>při časovkách dodržovat minimální vzdálenost 10 m. Je zakázána tzv. jízda v háku</li>
      <li>v průběhu závodu si závodníci nesmějí vzájemně překážet, nesmějí náhle a úmyslně zastavit nebo si křížit dráhu. V případě nevyhnutelného zpomalení jízdy musí na toto manévrování upozornit vhodným způsobem ostatní spolujezdce.</li>
      <li>závodníci se nesmějí vzájemně tlačit nebo odstrkovat a zásadně nesmějí vozidla používat jako vodičů</li>
      <li>závodník, který vjede do jiného závodníka, křižuje mu dráhu, či mu jakýmkoliv způsobem překáží, nebo ho ohrožuje, bude potrestán diskvalifikací</li>
      <li>startovní číslo si závodník upevní na dres podle pokynů pořadatele</li>
      <li>závodník, který nepokračuje v závodě, musí okamžitě odepnout startovní číslo a nesmí v rychlé jízdě pokračovat ve směru jízdy k cíli závodu</li>
      <li>každý závodník se musí dostavit na start závodu včas podle propozic závodu</li>
    </ul> 

    <p>
      Účastníci závodu startují na vlastní nebezpečí. Pořadatel neručí za škody závodníkům vzniklé nebo jimi způsobené.
    </p>
  </li>

  <li>
    <p>
      <strong>Platnost</strong>
    </p>

    <p>
      Tato pravidla platí v závodech pořádaných v seriálu Slezský pohár a jsou závazná pro pořadatele i účastníky závodů.
    </p>
  </li>
</ol>